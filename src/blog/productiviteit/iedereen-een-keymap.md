---
title: Iedereen heeft een keymap, jij ook!
---

![Overview van mijn keymap](/images/blog/keymap/keymap-overview.jpg)

Hallo ouwe toetsenbordtijger! Ik ben hier om je te vertellen dat je een keymap hebt, ook al heb je er misschien nog nooit van gehoord. En een goede keymap kan het verschil betekenen tussen je gewrichten slopen door alle vingeryoga die je op een werkdag doet en gezonde handen en polsen als je straks 60 bent.

## Wat is een keymap?

Een keymap is de vertaling die je fysieke toetsenbord maakt van de ingedrukte toets naar datgene wat die ingedrukte toets moet doen. De keymap staat geprogrammeerd in je toetsenbord zodat je toetsenbord de juiste dingen communiceert over de ingedrukte toetsen naar de computer.

Je drukt bijvoorbeeld de knop in van de `A` en je krijgt op je computer de letter `a` te zien. En je ziet al, op je toetsenbord staat de hoofdletter `A`, maar je computer maakt daar de kleine letter `a` van, omdat je de `shift` er niet bij indrukt. Vinden we heel logisch, maar de keymap is dus niet automatisch datgene wat er op je toetsen staat afgedrukt.

![gif van kleine letter en hoofdletter A](/images/blog/keymap/typing-a.gif)

Een keymap zorgt er ook voor dat toetsencombinaties goed worden afgehandeld zodat het indrukken van de `shift` in combinatie met de `A` juist wel de hoofdletter `A` op je scherm tovert.

## Waarom zou je je keymap willen aanpassen?

De meeste toetsenborden hebben een keymap waar je niks aan kan veranderen. Het zit voorgeprogrammeerd op je toetsenbord en de meeste mensen realiseren zich niet eens dat het aanpassen van een keymap überhaupt een ding is.

Het wordt een ander verhaal als je een eigen toetsenbord gaat maken of een toetsenbord koopt die de mogelijkheid heeft om je keymap aan te passen (zoals de meeste nieuwe [Keychron toetsenborden](https://www.keychron.com/products) bijvoorbeeld). Ineens merk je dat het verdraaid handig is als je je eigen voorkeuren helemaal kan inregelen.

Een paar handigheidjes als je je eigen keymap kan samenstellen:

### Hoofdletters zonder vingeryoga

Je kunt je toetsenbord zo inregelen dat een lange tap op een karakter, dus even langer ingedrukt houden dan je gewend bent, de `shift` variant van het karakter oplevert. Zo hoef je geen vingeryoga te beoefenen met de niet-ergonomisch geplaatste `shift` en bewegen je vingers minder over het toetsenbord. Dit zal je toekomstige 60-jarige zelf echt heel fijn vinden.

### Tap en hold

Toetsen kunnen met een 'tap' iets anders doen dan met een 'hold', dus het ingedrukt houden van de toets. Op je huidige toetsenbord zitten specifieke toetsen die alleen iets doen als je ze ingedrukt houdt, zoals bijvoorbeeld de `alt` of de `shift`. Een veel gemaakte eerste aanpassing is het veranderen van de linker en rechter `shift` zodat het bij een hold gewoon de `shift` is, maar bij een tap links de `(` en rechts de `)`.

En andere veelgebruikte toepassing hierbij is de `capslock` die iedereen altijd in de weg zit. Maak er een HYPER-key van bij hold (`ctrl-alt-shift-cmd` tegelijk) en bij een tap de `esc` toets. Nu kun je zelf sneltoetsen op je computer inregelen die gebruik maken van deze HYPER-toets. Ik ga hier later weleens wat meer over vertellen, want de HYPER-toets is een eigen post waard.

### Combos

Om nog minder te hoeven bewegen over je toetsenbord kan het fijn zijn om bepaalde toetsen die je veel gebruikt, maar waarbij je onergonomische acties met je vingers moet ondernemen, dichterbij te brengen zonder iets van je lettertoetsen te hoeven opgeven. Door twee toetsen tegelijk in te drukken kun je een actie uitvoeren. Zo heb ik de `,` en de `.` samen tot de `enter` gemaakt en de `x` en de `c` de `tab`. Want die gebruik ik regelmatig, maar de toetsen zitten veel te ver weg van je pinken om fijn te kunnen aantappen.

### Layers

Layers veranderen je toetsen in andere karakters over de hele linie. Stiekem gebruik je al layers op je toetsenbord (met `shift` ga je naar een andere layer) en ook op je telefoon. Zo zorgt deze knop er op iOS voor dat je omschakelt van de basis-layer naar de nummers-layer.

![Knop om naar nummers te gaan op iPhone-toetsenbord](/images/blog/keymap/keymap-iphone-example.jpg)

Dit maakt het mogelijk om allerlei toetsen weg te strippen van je toetsenbord. Het zou echt idioot zijn als je een toetsenbord zou gebruiken waarin de kleine letters en de hoofdletters allemaal een eigen toets hadden.

### Persoonlijke aanpassingen

Er zijn mensen die zweren bij een compleet andere indeling van de letters op een toetsenbord. Zo zijn er Dvorak-, Coleman- en Workman-indelingen bijvoorbeeld. Ik heb nog niet de tijd en behoefte gehad om me daar volledig in te storten, maar ik heb wel een kleine wijziging gedaan aan mijn qwerty-indeling. Ik heb de `p` omgewisseld met de `;`. De `p` gebruik ik véél vaker dan de `;` dus ergonomisch een enorme win voor mijn rechterpink, die sowieso al dat getype niet zo fijn vind.

### Nog veel meer mogelijkheden

- Ik een toets waarmee ik de huidige selectie ‘opzuig’ en met een tap weer uitspuug. Alsof het een stempel is. Hold is dus `cmd-c` en tap is `cmd-v`.
- Ik heb _one shot modifiers_ ingesteld waardoor ik op `shift` kan tappen zonder ‘m vast te houden en dan zal de volgende toetsaanslag (bijvoorbeeld de `Z`) reageren alsof ook de `shift` toets erbij werd ingedrukt. Nog minder vingeryoga hierdoor.
- Ik heb een toets die in een keer `cmd-shift-5` voor me indrukt. Dit is de shortcut om een professioneel screenshot te maken met [Cleanshot X](https://cleanshot.com/).

## Welke toetsenborden hebben een zelfgemaakte keymap nodig?

Het kunnen inregelen van een zelfgemaakte keymap komt steeds vaker voor op kant en klare mechanische keyboards die je koopt. Zo is een van de bekendere merken voor mechanische keyboards Keychron begonnen om al hun nieuwe toetsenborden ondersteuning te geven voor [VIA](https://www.caniusevia.com/) en [QMK](https://qmk.fm/). Dit zijn twee populaire manieren om een eigen keymap te maken.

Als je zelf aan de slag gaat met het maken van een keyboard is het een noodzaak. Er zijn heel wat communities die elkaar ermee helpen en waarbij ook keymaps worden gedeeld. Kijk bijvoorbeeld eens op de Reddits [ErgoMechBoards](https://www.reddit.com/r/ErgoMechKeyboards/) en [OLKB](https://www.reddit.com/r/olkb/) of de Discords van [SplitKB](https://splitkb.com/) en [KeebSupply](https://keeb.supply/).

## Mijn keymap

Om te beginnen heb ik twee keyboards waar praktisch maar 34 toetsen op zitten. Zo is elke toets op een ergonomische manier binnen vingerbereik.

De toetsenborden zijn ook nog eens ortholineair wat wil zeggen dat de toetsen in een strak grid op het toetsenbord zitten. Veel fijner dan de standaard waarbij de rijen schuin onder elkaar zitten.

Sowieso is het huidige keyboard-ontwerp dat je overal tegenkomt gebaseerd op de technische beperkingen van een typemachine van zo'n 150 jaar geleden, daar kom ik misschien op een andere keer op terug. Want het is natuurlijk waanzin dat we nog steeds beperkt worden door die beperkingen.

Dit is bijvoorbeeld mijn toetsenbord voor als ik op pad ben: de [Boardsource Technik](https://boardsource.xyz/store/5ffb9b01edd0447f8023fdb2).

![Mijn technik keyboard met 34 toetsen](/images/blog/keymap/technik.jpg)

Mijn keymap staat ook openbaar in Github zodat andere van de code kunnen leren of zelf verbeteringen kunnen aandragen. Neem gerust eens een kijkje in [de repository reinier/dotfiles](https://github.com/reinier/dotfiles)

### Base layer

![De base layer van mijn keymap](/images/blog/keymap/base.png)

### Symbols

![De symbols layer van mijn keymap](/images/blog/keymap/symbols.png)

### Numbers

![De nummers layer van mijn keymap](/images/blog/keymap/numbers.png)

### Extend

![De extended layer van mijn keymap](/images/blog/keymap/extend.png)

Het kan zijn dat op het moment dat je dit leest mijn keymap alweer een beetje is aangepast. Want na een bepaalde periode merk ik weleens dat ik sommige acties vaker uitvoer dan andere en dat mijn handen daar op een bepaalde manier op reageren. Dan ga ik kijken wat ik efficiënter kan maken aan mijn keymap om zo de last van mijn handen nog verder te verlichten.

## En nu?

Wil je ook de stap maken naar een eigen keymap of een ergonomischer toetsenbord kopen? Kijk dan eens naar kant en klare oplossingen zoals de [ZSA Moonlander](https://www.zsa.io/moonlander/), de [ZSA Planck](https://www.zsa.io/planck) of een keyboard van [Keychron](https://www.keychron.com/products/keychron-q4-qmk-via-custom-mechanical-keyboard). En lurk ook eens een tijdje mee op [ErgoMechBoards](https://www.reddit.com/r/ErgoMechKeyboards/) en kijk eens wat filmpjes van [Ben Vallack die een flinke toetsenbordtocht heeft gemaakt](https://www.youtube.com/shorts/X0gTMRLRNp0) om uiteindelijk op maar 18 toetsen uit te komen (dat gaat me wat te ver, maar wel enorm interessant).

---
title: Boeken 2023Q1 en waarom ik sci-fi en fantasy lees
date: 2023-04-05
socialPreview: De boeken die ik las het afgelopen kwartaal. O.a. A Psalm for the Wild-Built, The Spare Man, en Elder Race
---

Boeken zorgen ervoor dat ik mee kan op reis met een karakter waar ik zelf niet op lijk. Op reis door gedachten van karakters, op reis in relaties, op reis door werelden die niet bestaan met bijzondere sociale omgangsvormen. Problemen oplossen die ik nooit zal tegenkomen. Uitdaging aangaan die ik nooit zal aangaan.

Dit is de reden waarom ik voornamelijk sci-fi en fantasy lees: Je vind dit soort zaken ook in ‘gewone’ romans, maar sci-fi- en fantasyboeken kunnen deze schuifjes helemaal openzetten omdat ze niet hoeven te voldoen aan de menselijke maat van deze wereld.

Voor mij werkt dat. Het is door het op een grote afstand te plaatsen op de een of andere manier nog dichterbij en maak ik het intenser mee.

Ik zal wat vaker delen wat deze boeken zijn. Om te beginnen met het afgelopen kwartaal waarin ik de volgende boeken heb gelezen.

<div class="break-out">

![Overzicht van covers van gelezen boeken](/images/blog/books-2023q1.jpg)

</div>

### [A Psalm for the Wild-Built (Monk & Robot, #1)](https://www.goodreads.com/book/show/40864002-a-psalm-for-the-wild-built) & [A Prayer for the Crown-Shy (Monk & Robot, #2)](https://www.goodreads.com/book/show/40864030-a-prayer-for-the-crown-shy)

_Auteur: Becky Chambers_

✨ **4 uit 5 sterren.**

Korte boeken over een monnik die compleet met rust gelaten wilt worden en dan juist een robot ontmoet in een wereld waar robots er zelf voor hebben gekozen geen contact meer te willen met mensen. Een filosofische serie over wat het is om mens te zijn. Ik heb er van genoten. Geen actie, geen mysterie, gewoon een mooi verhaal waarin de monnik en de robot je op sleeptouw nemen. De mooiste momenten vinden plaats tijdens de gesprekken tussen de monnik en de robot waarin ze verkennen wat hun overeenkomsten en verschillen zijn.

### [Dark One: Forgotten](https://www.goodreads.com/book/show/60373696-dark-one)

_Auteurs: Brandon Sanderson en Dan Wells_

✨ **3,5 uit 5 sterren.**

Het concept vond ik mooi: het is een verhaal dat wordt verteld als een true crime podcast en als productie is het als een volwaardig audio drama met een hele cast aan vertellers opgenomen. Er is dan ook geen versie van dit verhaal in tekstformaat.

En al vond ik het concept mooi, het uiteindelijke verhaal viel me wat tegen. Jammer, want Brandon Sanderson is een van mijn favoriete schrijvers van het moment.

### [Tress of the Emerald Sea](https://www.goodreads.com/book/show/60531406-tress-of-the-emerald-sea)

_Auteur: Brandon Sanderson_

✨ **4,5 uit 5 sterren.**

Het verhaal volgt een meisje dat haar grote liefde achterna moet reizen over zeeën van sporen (als in ‘zaden’ zoals ze bv. in paddenstoelen te vinden zijn). Gekkigheid natuurlijk. Maar in de handen van Sanderson verandert het in een goed verhaal waarin de zeeën niet voor niks van sporen zijn gemaakt en waarin blijkt dat er een verteller is die zelf in het verhaal opduikt.

Dit is een van de vier boeken die Sanderson onder de radar schreef toen hij flink wat tijd over had door COVID. Conferenties en reizen gingen niet door en de tijd die hem dat opleverde heeft hij gestopt in het schrijven van nog meer boeken. Ik kan niet wachten op de volgende drie extra boeken (elk kwartaal een).

Het helpt wel als je meer boeken van Sanderson gelezen hebt, want veel van zijn boeken spelen zich af in hetzelfde universum (The Cosmere), maar noodzakelijk is het niet.

### [The Spare Man](https://www.goodreads.com/book/show/41892799-the-spare-man)

_Auteur: Mary Robinette Kowal_

✨ **5 uit 5 sterren.**

Een regelrechte moordmysterie. Maar dan op een cruiseschip. Op weg naar Mars.

Zonder al teveel van het mysterie te verklappen: je volgt een pas getrouwd stel waarvan één een ultra-rijke tech-onderneemster is en de ander een gepensioneerde detective. En

Ik blies hier redelijk snel doorheen en was zeer verrast door het verhaal, de sfeer en de karakters. Mocht je een allergie hebben voor woke: sla deze dan over (sla dan sowieso veel boeken die ik lees over). De samenleving in dit boek respecteert namelijk iedereens voornaamwoorden waar mee hij/zij/hen wenst aangesproken te worden. Iedereen is een ‘hen’ totdat de wens van de aangesprokene duidelijk is.

### [The World We Make (Great Cities, #2)](https://www.goodreads.com/book/show/60399181-the-world-we-make)

_Auteur: N.K. Jemisin_

✨ **3,5 uit 5 sterren.**

Deel twee in de serie ‘Great Cities’ waarin steden tot leven komen in de vorm van avatars als ze een bepaalde volwassenheid hebben bereikt. Dit deel is gelijk het laatste deel en gaat direct verder waar deel 1 was geëindigd.

Met dit boek had ik meer moeite dan deel 1. Je merkte duidelijk in het boek dat N.K. Jemisin nogal aan het worstelen was met Trump, COVID en alles wat daarbij hoort. En dat snap ik, zeker binnen de context van dit boek. Langer over gedaan dan ik had gehoopt.

### [Elder Race](https://www.goodreads.com/en/book/show/50663055)

_Auteur: Adrian Tchaikovsky_

✨ **5 uit 5 sterren, meest van genoten dit kwartaal**

Science fiction met een fantasy-gevoel. Je volgt een antropoloog op een verre planeet in een tijd dat de mensheid het universum heeft bevolkt door middel van generation ships. De antropoloog kwam aan op de planeet nadat de hele voorgeschiedenis van de ‘natives’ is vergeten en ze een soort pre-middeleeuws bestaan hebben opgebouwd. De antropoloog zien ze als tovenaar die ze vooral met rust moeten laten in zijn toren.

Het mooie van het boek is vooral je vanuit twee perspectieven het verhaal beleeft. Een vanuit de tovenaar waarin alles wetenschappelijk onderbouwd is en een ander perspectief van een van de natives waarin alles wat de tovenaar doet als magie wordt gezien. En laten ze nou net een tovenaar nodig hebben voor een probleem dat ze zijn tegengekomen!

Kort maart krachtig.
